# Studi di caso

In questa sezione sono presentati quattro esempi che illustrano in dettaglio l’uso della libreria ChemFuseKit in diversi contesti. Queste dimostrazioni sono strutturate come studi di caso, e forniscono una descrizione approfondita sia dei problemi affrontati, che delle soluzioni proposte e dei risultati ottenuti. I primi tre studi di caso coinvolgono la fusione di dati, l’operazione fondamentale che contraddistingue ChemFuseKit da altre librerie simili. In particolare, il primo studio si concentra sulla fusione di dati a basso livello, nel contesto della classificazione binaria tra sostanze, illustrando la semplicità e la potenza della tecnica. Il secondo studio confronta la fusione a basso livello con la fusione a medio livello, evidenziando differenze, vantaggi e svantaggi di ciascuna tecnica. Il terzo studio confronta due approcci diversi per la fusione, ovvero la concatenazione e il prodotto diadico tra matrici. Il confronto è effettuato sia nel contesto della fusione a basso livello, che nel caso della fusione a medio livello. Infine, il quarto studio di caso presenta un esempio di costruzione di un’interfaccia grafica per ChemFuseKit, usando la libreria Streamlit. L’esempio mostra come sia possibile utilizzare facilmente ChemFuseKit come *back end* per applicazioni interattive.

Gli studi di caso presentati in questa sezione devono essere considerati come prove di concetto, volte a dimostrare le potenzialità e la flessibilità di ChemFuseKit. I risultati numerici presentati negli studi di caso di questa sezione non sono supportati da un'analisi statistica rigorosa. Non sono stati effettuati ricampionamenti, né calcoli di medie e deviazioni standard. L'obiettivo primario della sezione è mostrare le potenzialità di ChemFuseKit. Secondariamente, si cerca di dimostrare l'utilità di avere a disposizione diverse tecniche di fusione dei dati. Situazioni diverse richiedono approcci diversi, e questa scelta deve essere lasciata agli utenti. Pertanto, gli studi di caso sono pensati per illustrare la flessibilità della libreria nell’adattarsi a diverse esigenze di fusione. Un terzo obiettivo è presentare le possibilità future di ricerca e sviluppo, sia per quanto riguarda ChemFuseKit ed evenutali opere derivate, che per la fusione di dati nell'ambito del progetto RISEN.

Come spiegato nell'introduzione alla sezione sull'ingegneria del *software*, questa tesi non contiene esempi di codice. ChemFuseKit è libera e *open source*; il suo codice, contenente anche gli esempi di elaborazione utilizzati per ottenere i risultati dei seguenti studi di caso, è reperibile su GitHub al *link* indicato in bibliografia.

