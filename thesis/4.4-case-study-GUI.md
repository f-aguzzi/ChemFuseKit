## Case study 4: costruzione di un'interfaccia grafica per la fusione di dati

### Introduzione

Uno degli obiettivi originali per la costruzione di ChemFuseKit, poi eliminato, era la costruzione di una web app per la fusione e l’analisi dei dati, ispirata dal progetto Spectra dell’Università di Torino. ChemFuseKit è stata costruita pensando all’uso via Jupyter Notebook o da terminale, ma la possibilità di costruire un’interfaccia grafica non è mai stata completamente rimossa. Ad esempio, l’ultima ristrutturazione dell’architettura della libreria ha introdotto dei cambiamenti fondamentali per aprire la strada ad un progetto di questo tipo. L’interfaccia delle classi è stata rivista per renderla più uniforme e strutturata, aprendo maggiori possibilità di controllo tramite librerie esterne.

### Metodologia

È stato scelto di impiegare la libreria Streamlit per la costruzione dell’interfaccia grafica in questo esempio. Si tratta di una libreria *open source* per trasformare script per l’analisi di dati in web app facilmente condivisibili, programmate in puro Python, senza che sia necessaria esperienza nel web development. Il *design* grafico, la disponibilità di componenti specifici e il loro aspetto estetico sono già definiti dalla libreria. Il caricamento di *file* è semplice, e permette di passare tabelle all’applicazione con estrema facilità. I componenti di Streamlit permettono la visualizzazione grafica di strutture dati basate su DataFrame della libreria Pandas, come quelle contenute in ChemFuseKit. Il processo di design dell’interfaccia è dunque puramente incentrato sull’ambito funzionale. Al programmatore è soltanto richiesto di decidere cosa inserire nella pagina, e come utilizzare i componenti grafici per invocare le funzionalità dei propri script o delle proprie librerie. Questo permette la prototipazione di web app complete con estrema rapidità, e rende la creazione dell’interfaccia un pensiero secondario in progetti, come questo, in cui la parte fondamentale riguarda l’elaborazione dei dati.

Il codice complessivo dell'applicazione, brevissimo e di facile lettura, consta in totale di un'ottantina di righe di codice. È altamente intuitivo da comprendere, e facile da modificare, grazie alla semplicità d'uso di Streamlit.

L'applicazione si avvia presentando una semplice lista delle istruzioni, e un bottone per caricare le tabelle. Premendolo, viene aperta una finestra di dialogo di sistema che permette di scegliere i *file*. Al momento è possibile solamente caricare *file* in formato XLSX. Questo non è dovuto a limitazioni tecniche, né di ChemFuseKit né di Streamlit, ma da una problematica di interfacciamento tra le due. Avendo a disposizione più tempo, il problema portebbe essere risolto facilmente.

![Schermata iniziale e caricamento delle tabelle](cs4-1.png)

A caricamento completato, l'applicazione genera un numero di *form* pari alla quantità di *file* importati. Per ogni *file*, è possibile selezionare il nome del foglio di calcolo contenente la tabella da importare, il preprocessamento, l'eventuale tecnica di estrazione delle caratteristiche, il nome della colonna contenente le etichette delle sostanze e il nome della colonna indice. In caso di mancato completamento di campi, in essi saranno inseriti valori predefiniti. Ogni form va confermata singolarmente. Ogni volta che viene data conferma per una tabella, viene incrementato un contatore delle tabelle importate, mostato sotto le *form*.


![Impostazioni per le singole tabelle](cs4-2.png)

Completato il caricamento e l'inserimento delle impostazioni delle singole tabelle, è possibile scegliere il tipo di algoritmo di fusione. Come nella versione libreria di ChemFuseKit, è possibile scegliere tra fusione concatenatoria e fusione per prodotto diadico. Un pulsante permette di avviare il processo di fusione. Secondo il progetto iniziale per la terza versione di ChemFuseKit, sarebbe dovuto essere stato introdotto un sistema di salvataggio dei risultati e dei dati dai quali vengono istanziati i grafici, che, in un nuovo passaggio intermedio, sarebbero stati inseriti in un dizionario Python, invece di essere stampati immediatamente. Questo avrebbe permesso di deferire il processamento dell’output, separando gli ambiti tra l’analisi dei dati e la produzione dei report, in modo che quest’ultima fase possa essere portata avanti da un’interfaccia grafica separata. Non avendo questa opzione, il processo di fusione non produce i grafici relativi alle tabelle importate e al preprocessamento che sono solitamente visibili nella versione libreria.

![Impostazioni e avvio della fusione](cs4-3.png)

Ad essere visualizzabili direttamente sono i risultati della fusione. Un'anteprima della tabella fusa viene resa disponibile nella pagina dell'applicazione, una volta terminato il processo di fusione. Si possono esaminare righe, colonne e valori della tabella.

![Risultati della fusione](cs4-4.png)

A fusione eseguita, è possibile scaricare il *file* XLSX contenente i dati fusi. Il contenuto del *file* mantiene la struttura visualizzata nell'anteprima all'interno dell'applicazione. È possibile importare i dati nella versione libreria di ChemFuseKit, oppure processarli esternamente con altre applicazioni.

![Risultati della fusione, scaricati come *file*](cs4-5.png)

### Risultati

A un giorno di distanza dal termine ultimo per la consegna della presente tesi, con circa un'ora di lavoro, è stato possibile costruire un'interfaccia grafica per il modulo di fusione dei dati di ChemFuseKit. Il risultato è imperfetto, forse eccessivamente semplificato, ma comunque funzionante e funzionale. La libreria ha richiesto un solo adattamento, di piccola entità (la possibilità di saltare la fase di importazione delle tabelle da *file*, per processare direttamente un *blob* binario proveniente dal selettore di *file* di Streamlit). Avendo a disposizione la funzionalità proposta ma non implementata del dizionario dei grafici, sarebbe stato possibile aggiungere anch'essi all'interfaccia grafica. Il risultato è comunque degno di nota, e dimostra che sia realmente possibile dare a ChemFuseKit un'interfaccia utente più facilmente accessibile. I componenti di Streamlit, per quanto minimali, danno all'applicazione uno stile uniforme e di facile lettura. La gestione dell'*input* dell'utente è agevole e intuitiva. Questo ha permesso di concentrarsi sull'elaborazione dei dati, senza essere ostacolati dalla creazione dell'interfaccia, come promesso dai creatori di Streamlit.

### Discussione

La costruzione di un'interfaccia grafica per la fusione dei dati utilizzando ChemFuseKit e Streamlit si è dimostata un processo relativamente semplice e veloce. In meno di un'ora, è stato possibile creare un'applicazione *web* funzionale e intuitiva, nonostante alcune limitazioni e imperfezioni. L'applicazione consente agli utenti di caricare facilmente i dati, impostare le opzioni di preprocessamento e fusione, e visualizzare e scaricare i risultati. L'attuale implementazione supporta solo il formato XLSX e non include la visualizzazione dei grafici relativi alle tabelle importate e al preprocessamento. La facilità con cui è stata sviluppata questa interfaccia grafica suggerisce che ChemFuseKit sia adatta per l'integrazione con altre librerie e strumenti. L'obiettivo di fornire un'interfaccia utente accessibile per la fusione e l'analisi dei dati è realizzabile.

### Conclusioni

Questo studio di caso ha dimostrato che è possibile costruire un'interfaccia grafica semplice ed efficiente per la fusione dei dati utilizzando ChemFuseKit e Streamlit. Nonostante alcune limitazioni, quali il supporto ad un solo formato di *file* e l'assenza di visualizzazione dei grafici, l'applicazione risultante si rivela comunque funzionale, e dimostra il potenziale di ChemFuseKit per essere utilizzato come *back end* per applicazioni in locale o in rete. Lo sviluppo futuro potrebbe concentrarsi sull'aggiunta di funzionalità mancanti, come il supporto per altri formati di *file* e l'integrazione dei grafici, nonché sulla creazione di interfacce per i sistemi di estrazione delle caratteristiche, di classificazione e predizione. Potrebbe essere costruita un'intera applicazione che permetta di seguire tutta la *pipeline* consentita da ChemFuseKit. Questo potrebbe potenzialmente essere lasciato come progetto per un futuro tesista nello stesso ambito.
