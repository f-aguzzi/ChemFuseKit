# Conclusioni

ChemFuseKit permette di semplificare l'analisi chemiometrica, riducendo significativamente il carico di lavoro di configurazione da parte dell'utente. Proponendo un'interfaccia modulare e altamente schematica, la libreria elimina la necessità di gestire manualmente l'importazione e la gestione delle librerie su cui è basata. L'integrazione con le librerie per la creazione dei grafici permette di visualizzare facilmente sia i dati importati che i risultati delle analisi. Tramite il supporto per Jupyter Notebook, e di conseguenza per Google Colab, ChemFuseKit è utilizzabile da qualunque dispositivo, senza bisogno di installazione, con la possibilità di usufruire della potenza di calcolo di una piattaforma cloud. La semplicità della libreria, unita alla velocità con cui è possibile costruire *pipeline* di addestramento e analisi, permettono sveltezza nella ricerca e nella prototipazione. L'uniformità e la schematizzazione di struttura, classi e processi permettono un'elevata interoperabilità tra le diverse metodologie di analisi implementate. Infine, la struttura modulare del progetto come libreria espandibile e integrabile, unita ai sistemi CI/CD, permettono una rapida risposta ai *bug* e un'agevole aggiunta di nuove funzionalità.

La decisione di sviluppare una libreria invece che un'applicazione con interfaccia grafica rende, a prima vista, più complesso l'utilizzo. La curva di apprendimento più ripida, però, è compensata da una maggiore rapidità di utilizzo, ad apprendimento completato. Utenti esperti potrebbero comunque preferire l'utilizzo diretto delle librerie su cui ChemFuseKit si appoggia, per avere una maggiore flessibilità e un maggiore controllo sui parametri di analisi, senza introdurre astrazioni intermedie. A questo problema la libreria cerca di sopperire con la propria modularità, permettendo agli utenti di accedere ai dati semiprocessati, tra una fase e l'altra dell'analisi. Questo permette approcci ibridi che integrino altri software o altre librerie.

Tenendo conto di queste considerazioni, il target ideale di ChemFuseKit sono gli utenti intermedi, che desiderano una maggiore flessibilità rispetto a quella garantita da un software come Spectra, pur preferendo mantenere un'analisi più semplice rispetto a quella ottenibile con l'uso diretto di Scikit-learn. Oltre alle prospettive di uso diretto di questo progetto, bisogna considerare anche l'uso indiretto. Il sistema di predizione potrebbe essere utilizzato, ad esempio, all'interno di un modulo di analisi in tempo reale. L'intera libreria potrebbe essere impiegata come base per produrre un'applicazione desktop, o nel *back end* di una *web app* di analisi chemiometrica. *Fork* della libreria potrebbero essere adattati per analisi statistiche più generiche.

## Difficoltà incontrate

Lo sviluppo di ChemFuseKit ha presentato diverse sfide. Innanzitutto, la mancanza di conoscenze preliminari nel campo della chemiometria ha reso complessa la costruzione del sistema. Nonostante la guida del dott. Felizzato e l'utilizzo dei suoi script come esempio, un lungo periodo di tempo nello sviluppo iniziale è stato dedicato alla mera comprensione dell'analisi da fare. Inoltre, l'impiego di Python come linguaggio di programmazione ha rappresentato una difficoltà aggiuntiva, non avendolo mai utilizzato in precedenza. Una delle maggiori sfide è stata la pianificazione del lavoro. Non riuscendo a prevedere in anticipo e a schematizzare pienamente il progetto, in alcuni momenti si è dovuto procedere senza una direzione chiara. Inoltre, la mole di lavoro richiesta per lo sviluppo di ChemFuseKit è stata notevole, più del previsto. Nonostante le misure di mitigazione di questo rischio (sviluppo incrementale, *build* quotidiane, ...), il progetto è comunque risultato impegnativo, specialmente perché la grande mole di lavoro svolto ha comportato un'ulteriore mole di lavoro di scrittura in questa tesi, per documentare quanto fatto. La principale difficoltà tecnica si è presentata nell'integrazione con librerie esterne, in particolare quelle utilizzate per la generazione di grafici. Lo scambio di dati tra le strutture interne di ChemFuseKit e l'interfaccia delle librerie non è sempre stata agevole, e ha richiesto ristrutturazioni frequenti delle strutture dati. In ottica futura, dovendo lavorare ad un progetto simile, sarebbe opportuno stabilire fin dall'inizio un obiettivo più circoscritto e realizzabile entro i tempi previsti. Sarebbe fondamentale considerare con maggiore attenzione la possibilità di imprevisti e difficoltà aggiuntive che potrebbero emergere durante lo sviluppo.

## Prospettive di sviluppo future

A ChemFuseKit potrebbero essere aggiunte con facilità nuove tecniche di analisi oltre alle già presenti. Ad esempio, potrebbe essere implementato un modulo per l’analisi QDA, presente nei notebook del dott. Felizzato, ma non inserita in ChemFuseKit per mancanza di tempo. Le altre prospettive riguardano il riutilizzo della libreria come base sulla quale costruire nuovi progetti, come spiegato nelle conclusioni. Nel progetto della terza versione della libreria era stata inserita l’idea di salvare i risultati delle analisi (tabelle, grafici e descrizioni dei progetti effettuati), come dizionari Python. Questa funzionalità non è stata implementata per mancanza di tempo. vrebbe permesso, tra le altre cose, di disaccoppiare l’elaborazione dei dati dalla loro visualizzazione. l dizionario risultante avrebbe potuto essere passato ad altri modulo, o ad applicazioni esterne, per permettere di presentare i dati in modi alternativi. Ad esempio, sarebbe stato possibile costruire un modulo per produrre un report in PDF delle analisi effettuate. Il dizionario sarebbe potuto risultare utile anche nello sviluppo di un’interfaccia grafica. Aggirando il sistema di visualizzazione interno alla libreria, esso sarebbe potuto essere stato passato all’interfaccia grafica per renderizzarlo all’interno di essa. Un'ulteriore prospettiva di sviluppo futura riguarderebbe la valutazione della possibilità, per quanto concerne la fusione per prodotto diadico, di lasciare all'utente la scelta di impiegare la versione tridimensionale della tabella fusa. Sarebbe necessario valutare i risultati delle analisi effettuate su questo tipo di dati, e confrontarli con quanto ottenuto dalla versione bidimensionale.


