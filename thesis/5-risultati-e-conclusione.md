# Risultati e discussione

Nella presente sezione sono presentati e discussi i risultati sia dello sviluppo di ChemFuseKit, che dei casi di studio della sezione precedente. Il tentativo è di rispondere alle domande di ricerca poste all'inizio di questa tesi. Valutando attentamente le informazioni emerse, dovrebbe essere possibile trarre conclusioni significative e formulare nuove domande di ricerca per approfondimenti futuri.

## Risultati importanti nei casi di studio

*Come si posiziona ChemFuseKit rispetto ad altre librerie in termini di prestazioni, precisione e utilizzabilità?*

ChemFuseKit si posiziona favorevolmente rispetto ad altre librerie open source in termini di semplicità, utilizzabilità e capacità di fusione di dati. Essa riduce notevolmente la complessità rispetto all'uso diretto di Scikit-learn, richiedendo meno righe di codice per effettuare le stesse operazioni. Inoltre, la libreria offre un'interfaccia intuitiva, uniforme e interoperabile, semplificando l'accesso agli algoritmi di alta qualità provenienti da Scikit-learn. Le prestazioni sono le medesime di quest'ultima nell'addestramento e nella classificazione. Il modulo di fusione di dati, unico nel suo genere, non è confrontabile.


*Quali sono le problematiche più evidenti nel progetto e nell'implementazione della libreria, e in quali aree può essere migliorata in futuro?*

La problematica più evidente nella libreria è la sua struttura altamente specifica. Il sistema è stato pensato per permettere la massima agevolezza nel flusso interno di dati, e garantire la massima modularità. In pratica, questo si traduce in un flusso di dati altamente specifico e non sempre intuitivo, per quanto ben documentato ed esemplificato. Inoltre, l'*output* grafico è difficilmente utilizzabile al di fuori di Jupyter Notebook. Un'altra problematica evidente nell'implementazione della libreria potrebbe essere la necessità di una corretta strutturazione della fase di selezione delle caratteristiche per ogni tabella nella fusione a medio livello. L'operazione potrebbe richiedere una certa esperienza e conoscenza dei dati. ChemFuseKit parzialmente risolve questo problema con l'introduzione di un sistema automatico del numero ottimale di caratteristiche, anche se esso non è direttamente configurabile dall'utente. Infine, le librerie utilizzate come dipendenze da ChemFuseKit richiedono di essere installate in versioni molto specifiche, per evitare conflitti esterni. Su alcuni sistemi, questo può provocare anche conflitti esterni con le librerie preinstallate. Questo obbliga l'utente ad impiegare la libreria in un ambiente Python isolato.


*È possibile, utilizzando le tecniche dell'ingegneria del software, costruire una libreria semplice da espandere, utilizzare e mantenere, anche da parte di non-ingegneri?*

Nonostante l'intenzione iniziale fosse dimostrare la possibilità di questa idea, purtroppo la risposta finale è *no*. Il lavoro di *design* iterativo, i *refactor*, le modularizzazioni e i sistemi automatizzati di *testing* e CI/CD, per quanto abbiano significativamente semplificato la gestione del progetto, non sono bastati per ridurre la complessità del progetto ai livelli sperati. ChemFuseKit rimane un sistea complesso e difficile da gestire, perfino per chi l'ha progettato. Non ci si può ragionevolmente aspettare, dunque che un non-programmatore, non-ingegnere sia in grado di aggiungere nuove funzionalità o di modificare le esistenti, se non in minimissima parte. Da ingegnere informatico, è stato difficoltoso comprendere i meccanismi dell'analisi chemiometrica. Questo dimostra l'importanza dello studio della chimica e della statistica nei corsi di ingegneria e, specularmente, l'insegnamento della programmazione di base in tutti i corsi scientifici.


*Può una libreria come ChemFuseKit colmare il divario tra il software chemiometrico commerciale e le soluzioni* open source *disponibili al momento, fornendo un'interfaccia utente flessibile e intuitiva e aggiungendo le funzionalità mancanti alle librerie attuali?*

Non è possibile determinare come si posizioni ChemFuseKit rispetto al *software* chemiometico commerciale, non avendone a disposizione. È però possibile determinare che, rispetto alle librerie chemiometriche *open source* disponibili al momento, ChemFuseKit offra un'interfaccia utente flessibile e intuitiva, e aggiunga funzionalità mancanti alle soluzioni attuali, come la fusione di dati e la riduzione automatica della dimensionalità.

## Perché usare ChemFuseKit?

ChemFuseKit semplifica e linearizza la fusione dei dati e l'analisi chemiometrica, presentandosi come scelta interessante per chiunque lavori o studi nell'ambito della chimica, della biochimica o qualunque altro settore che faccia uso di sensori multipli. La scelta di impiegare ChemFuseKit, invece di costruire manualmente *script* di analisi o utilizzare *software* commerciali, può essere basata su vari fattori:

- *convenienza*: ChemFuseKit fornisce un'interfaccia unificata e semplificata, ma comunque personalizzabile, per le operazioni più comuni di fusione dei dati e di analisi chemiometrica, eliminando la necessità di affidarsi direttamente a librerie come scikit-learn, e di creare manualmente grafici con Plotly, Matplotlib, Seaborn e simili. Questo permette di risparmiare tempo e risorse che altrimenti sarebbero sprecate in operazioni ripetitive.
- *funzionalità specifiche* per il settore chemiometrico:  la libreria include operazioni ottimizzate e automatizzate per l'uso in chemiometria, come riduzione automatica delle feature, concatenazione automatica delle tabelle, e passaggio semplificato dei dati tra un passaggio all'altro.  Queste automatizzazioni permettono di minimizzare l'errore umano e semplificare il lavoro sia a professionisti che amatori.
- *produzione integrata di grafici*: ChemFuseKit integra Plotly, Matplotlib e Seaborn per produrre automaticamente grafici e tabelle durante l'elaborazione dei dati. In alternativa, è possibile avere un'uscita plain text per il processamento a lotti da linea di comando.
- *supporto nativo per Jupyter Notebook*: la libreria si integra nei notebook per raccogliere in modo ripetibile e graficamente ordinato le analisi, i commenti e i diagrammi prodotti. È possibile l'importazione diretta della libreria in Google Colab, grazie alla sua pubblicazione su PyPI, e lasciare alla piattaforma cloud l'onere computazionale di addestramento dei modelli.
- *libera e open source*: grazie alla sua licenza open source, la libreria è gratuita, sempre disponibile, liberamente modificabile e ridistribuibile. Chiunque può riadattarla alle proprie necessità specifiche, o proporre modifiche e migliorie alla versione centrale.
- *sperimentazione e prototipazione veloci*: è facile e veloce sperimentare sui propri dati per individuare la migliore procedura di analisi, senza perdere tempo nell'impostazione, grazie alla disponibilità di diverse tecniche di fusione, selezione delle caratteristiche e classificazione tra loro interoperabili e interscambiabili. L'automazione nella presentazione dei dati, nella creazione dei diagrammi e nell'importazione dei dati permette di riciclare procedure pre-esistenti su dati nuovi. L'utente può concentrarsi sulle domande di ricerca ad alto livello senza essere distratto dai dettagli implementativi.
- *flusso di dati standardizzato*: la procedura di lavoro standardizzata della libreria e l'uniformità della sua interfaccia permettono di passare velocemente da una tecnica di fusione all'altra, da un tipo di classificatore ad un altro tipo, mantenendo la più completa interoperabilità tra diversi componenti della stessa categoria. Questo permette un elevato riciclo del codice, un'alta riproducibilità delle analisi anche cambiando dati, e l'ottenimento certo di risultati senza incorrere in errori imprevedibili.
- *capacità di analisi a lotti*: grazie all'interfaccia basata su script in Python, ChemFuseKit si adatta facilmente all'analisi a lotti. La stessa procedura di analisi può essere applicata più volte su dati diversi, più analisi possono essere applicate agli stessi dati, o entrambe le cose contemporaneamente. Si possono elaborare quantità di dati maggiori, in meno tempo e con più facilità, rispetto a quanto permesso da applicazioni grafiche.
- *documentazione estensiva e dettagliata*: ChemFuseKit è ampiamente documentata, con molti esempi di codice. Nel sito web della libreria si trovano informazioni sulle implementazioni, sulla struttura delle classi e sulla loro interfaccia.
- *possibilità di salvataggio dei risultati intermedi*: tutti gli artefatti creati dalle analisi di ChemFuseKit sono salvabili in qualsiasi fase, comprese quelle intermedie. Si possono salvare le tabelle prodotte dalla fusione di dati, i modelli addestrati, i grafici in output e i risultati delle predizioni. È possibile anche il contrario, ovvero importare risultati intermedi e i modelli da file per avviare analisi da una fase intermedia.

Esistono casi in cui utilizzare soluzioni alternative risulta più conveniente. Ecco dunque una rassegna dei principali punti deboli della libreria, per permettere una scelta informata:

- *mancanza di impostazioni a basso livello*: per quanto il codice sia libero, disponibile e personalizzabile, la versione disponibile su PyPI utilizzata dall'utente medio non è facilmente adattabile.
- *eccessiva specificizzazione del flusso di analisi*: il flusso di lavoro è semplificato dalla forte canalizzazione tra un passaggio e l'altro, ma di contro questa struttura rende impossibile riciclare gli script di ChemFuseKit in caso si decida di cambiare software di analisi.
- *aumento della stratificazione*: ChemFuseKit si appoggia a librerie preesistenti (Scikit-learn, Plotly, Matplotlib, Seaborn) e introduce al di sopra di esse codice nuovo. Si riduce la complessità visibile all'utente ma aumenta la complessità tecnica totale del sistema, e insieme ad essa il numero di componenti che possono causare bug e rallentamenti. Questa stratificazione aumenta anche la difficoltà nel caso in cui l'utente voglia modificare o ottimizzare le operazioni a basso livello.
- *logica molto specifica*: nonostante il lavoro di design iterativo e modularizzazione condotto durante la costruzione della libreria, e nonostante la disponibilità di documentazione dettagliata, le scelte effettuate possono risultare polarizzanti e difficili da comprendere per alcuni utenti.
- *limitazioni causate da Jupyter Notebook*: nonostante sia possibile utilizzare la libreria in puro Python, l'output grafico risulta scomodo e limitato se utilizzato al di fuori di Jupyter Notebook, rendendone l'uso una scelta quasi obbligata, con tutte le limitazioni che ne conseguono.

In conclusione, la costruzione diretta di script basati su librerie più elementari, ad esempio quelle che lo stesso ChemFuseKit usa come dipendenze, può risultare più flessibile e personalizzabile per gli utenti esperti.

